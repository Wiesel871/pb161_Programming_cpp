
# A. Pravidla a organizace

Tento dokument je sbírkou cvičení a komentovaných příkladů
zdrojového kódu. Každá kapitola odpovídá jednomu týdnu semestru a
tedy jednomu cvičení. Cvičení v prvním týdnu semestru („nulté“) je
určeno k seznámení se s výukovým prostředím, studijními materiály a
základními nástroji ekosystému.

Každá část sbírky (zejména tedy všechny ukázky a příklady) jsou také
k dispozici jako samostatné soubory, které můžete upravovat a
spouštět. Této rozdělené verzi sbírky říkáme «zdrojový balík».
Aktuální verzi¹ (ve všech variantách) můžete získat dvěma způsoby:

 1. Ve «studijních materiálech²» předmětu v ISu – soubory PDF ve
    složce ‹text›, zdrojový balík ve složkách ‹00› (organizační
    informace), ‹01› až ‹12› (jednotlivé kapitoly = týdny semestru),
    dále ‹s1› až ‹s3› (sady úloh) a konečně ve složce ‹sol› vzorová
    řešení. Doporučujeme soubory stahovat dávkově pomocí volby
    „stáhnout jako ZIP“.
 2. Po přihlášení na studentský server ‹aisa› (buď za pomoci ‹ssh›
    nebo ‹putty›) zadáním příkazu ‹pb161 update›. Všechny výše
    uvedené složky pak naleznete ve složce ‹~/pb161›.

Tato kapitola (složka) dále obsahuje «závazná» pravidla a
organizační pokyny. Než budete pokračovat, pozorně si je prosím
přečtěte.

Pro komunikaci s organizátory kurzu slouží «diskusní fórum» v ISu
(více informací naleznete v části T.1). Nepište prosím organizátorům
ani cvičícím maily ohledně předmětu, nejste-li k tomu specificky
vyzváni. S žádostmi o výjimky ze studijních povinností, omluvenkami,
atp., se obracejte vždy na studijní oddělení.

¹ Některé příklady a ukázky jsou prozatím v anglickém jazyce, nebo
  zcela chybí. Tyto budeme překládat a doplňovat průběžně.
² ‹https://is.muni.cz/auth/el/fi/jaro2024/PB161/um/›

## Přehled

Tento předmět sestává z cvičení, sad domácích úloh a závěrečného
praktického testu (kolokvia). Protože se jedná o „programovací“
předmět, většina práce v předmětu – a tedy i jeho hodnocení – se
bude zaměřovat na praktické programování. Je důležité, abyste
programovali co možná nejvíce, ideálně každý den, ale minimálně
několikrát každý týden. K tomu Vám budou sloužit příklady v této
sbírce (typicky se bude jednat o velmi malé programy v rozsahu
jednotek až desítek řádků, kterých byste měli být v průměru schopni
vyřešit několik za hodinu) a domácí úlohy, kterých budou za semestr
3 sady, a budou znatelně většího rozsahu (maximálně malé stovky
řádků). V obou případech bude v průběhu semestru stoupat náročnost –
je tedy důležité, abyste drželi krok a práci neodkládali na poslední
chvíli.

Protože programování je těžké, bude i tento kurz těžký – je zcela
nezbytné vložit do něj odpovídající úsilí. Doufáme, že kurz úspěšně
absolvujete, a co je důležitější, že se v něm toho naučíte co
nejvíce. Je ale nutno podotknout, že i přes svou náročnost je tento
kurz jen malým krokem na dlouhé cestě.

### Probíraná témata

Předmět je rozdělen do 4 bloků (čtvrtý blok patří do zkouškového
období). Do každého bloku v semestru patří 4 kapitoly (témata) a
jim odpovídající 4 cvičení.

│ bl. │     │ téma                                  │
├─────│────▻┼◅──────────────────────────────────────│
│  1  │  1. │ funkce, jednoduché hodnoty, reference │
│     │  2. │ složené hodnoty                       │
│     │  3. │ vlastní metody a operátory            │
│     │  4. │ životní cyklus hodnot, vlastnictví    │
│┄┄┄┄┄│┄┄┄┄┄│┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄│
│  2  │  5. │ ukazatele                             │
│     │  6. │ dědičnost, pozdní vazba               │
│     │  7. │ výjimky, princip RAII                 │
│     │  8. │ lexikální uzávěry, další operátory    │
│┄┄┄┄┄│┄┄┄┄┄│┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄│
│  3  │  9. │ součtové typy                         │
│     │ 10. │ knihovna algoritmů                    │
│     │ 11. │ řetězce                               │
│     │ 12. │ vstup a výstup                        │
│┄┄┄┄┄│┄┄┄┄┄│┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄┄│
│  –  │ 13. │ bonusy, opakování                     │

### Organizace sbírky

V následujících sekcích naleznete detailnější informace a «závazná»
pravidla kurzu: doporučujeme Vám, abyste se s nimi důkladně
seznámili.¹ Zbytek sbírky je pak rozdělen na části, které odpovídají
jednotlivým týdnům semestru. «Důležité:» během prvního týdne
semestru už budete řešit přípravy z první kapitoly, přestože první
cvičení je ve až v týdnu druhém. Nulté cvičení je volitelné a není
nijak hodnoceno.

Kapitoly jsou číslovány podle témat z předchozí tabulky: ve druhém
týdnu semestru se tedy «ve cvičení» budeme zabývat tématy, ke kterým
jste v prvním týdnu vypracovali a odevzdali přípravy.

¹ Pravidla jsou velmi podobná těm v kurzu IB111, ale přesto si je
  pozorně přečtěte.

### Plán semestru

Tento kurz vyžaduje značnou aktivitu během semestru. V této sekci
naleznete přehled důležitých událostí formou kalendáře. Jednotlivé
události jsou značeny takto (bližší informace ke každé naleznete
v následujících odstavcích tohoto úvodu):

 • „#X“    – číslo týdne v semestru,
 • „cv0“   – tento týden běží „nulté“ cvičení (kapitola B),
 • „cv1“   – tento týden probíhají cvičení ke kapitole 1,
 • „X/v“   – mezivýsledek verity testů příprav ke kapitole X,
 • „X/p“   – poslední termín odevzdání příprav ke kapitole X,
 • „sX/Y“  – Yté kolo verity testů k sadě X,
 • „sX/z₁“ – první kolo známek za kvalitu kódu sady X,
 • „sX/op“ – termín pro opravná odevzdání sady X,
 • „sX/z₂“ – finální známky za kvalitu kódu sady X,
 • „test“  – termín programovacího testu.

Nejdůležitější události jsou zvýrazněny: termíny odevzdání příprav a
poslední termín odevzdání úloh ze sad (obojí vždy o 23:59 uvedeného
dne).

│                             únor                             │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│      │   Po  │   Út  │   St  │   Čt  │   Pá  │   So  │   Ne  │
├─────▻│◅──────│◅──────│◅──────│◅──────│◅──────│◅──────│◅──────│
│   #1 │ 19    │ 20    │ 21    │ 22    │ 23    │ 24    │ 25    │
│ cv 0 │       │       │       │ 01/v  │       │«01/p» │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│   #2 │ 26    │ 27    │ 28    │ 29    │       │       │       │
│ cv 1 │ s1/1  │       │ s1/2  │ 02/v  │       │       │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│


│                            březen                            │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│      │   Po  │   Út  │   St  │   Čt  │   Pá  │   So  │   Ne  │
├─────▻│◅──────│◅──────│◅──────│◅──────│◅──────│◅──────│◅──────│
│   #2 │       │       │       │       │ 1     │ 2     │ 3     │
│      │       │       │       │       │ s1/3  │«02/p» │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│   #3 │ 4     │ 5     │ 6     │ 7     │ 8     │ 9     │ 10    │
│ cv 2 │ s1/4  │       │ s1/5  │ 03/v  │ s1/6  │«03/p» │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│   #4 │ 11    │ 12    │ 13    │ 14    │ 15    │ 16    │ 17    │
│ cv 3 │ s1/7  │       │ s1/8  │ 04/v  │ s1/9  │«04/p» │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│   #5 │ 18    │ 19    │ 20    │ 21    │ 22    │ 23    │ 24    │
│ cv 4 │ s1/10 │       │ s1/11 │ 05/v  │«s1/12»│«05/p» │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│   #6 │ 25    │ 26    │ 27    │ 28    │ 29    │ 30    │ 31    │
│ cv 5 │ s2/1  │       │ s2/2  │ 06/v  │ s2/3  │«06/p» │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│


│                            duben                             │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│      │   Po  │   Út  │   St  │   Čt  │   Pá  │   So  │   Ne  │
├─────▻│◅──────│◅──────│◅──────│◅──────│◅──────│◅──────│◅──────│
│   #7 │ 1     │ 2     │ 3     │ 4     │ 5     │ 6     │ 7     │
│ cv 6 │ s2/4  │ s1/z₁ │ s2/5  │ 07/v  │ s2/6  │«07/p» │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│   #8 │ 8     │ 9     │ 10    │ 11    │ 12    │ 13    │ 14    │
│ cv 7 │ s2/7  │ s1/op │ s2/8  │ 08/v  │ s2/9  │«08/p» │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│   #9 │ 15    │ 16    │ 17    │ 18    │ 19    │ 20    │ 21    │
│ cv 8 │ s2/10 │ s1/z₂ │ s2/11 │ 09/v  │«s2/12»│«09/p» │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│  #10 │ 22    │ 23    │ 24    │ 25    │ 26    │ 27    │ 28    │
│ cv 9 │ s3/1  │       │ s3/2  │ 10/v  │ s3/3  │«10/p» │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│  #11 │ 29    │ 30    │       │       │       │       │       │
│ cv10 │ s3/4  │ s2/z₁ │       │       │       │       │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│


│                            květen                            │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│      │   Po  │   Út  │   St  │   Čt  │   Pá  │   So  │   Ne  │
├─────▻│◅──────│◅──────│◅──────│◅──────│◅──────│◅──────│◅──────│
│  #11 │       │       │ 1  sv │ 2     │ 3     │ 4     │ 5     │
│      │       │       │ s3/5  │ 11/v  │ s3/6  │«11/p» │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│  #12 │ 6     │ 7     │ 8  sv │ 9     │ 10    │ 11    │ 12    │
│ cv11 │ s3/7  │ s2/op │ s3/8  │ 12/v  │ s3/9  │«12/p» │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│  #13 │ 13    │ 14    │ 15    │ 16    │ 17    │ 18    │ 19    │
│ cv12 │ s3/10 │ s2/z₂ │ s3/11 │       │«s3/12»│       │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│      │ 20    │ 21    │ 22    │ 23    │ 24    │ 25    │ 26    │
│      │       │       │       │       │       │       │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│      │ 27    │ 28    │ 29    │ 30    │ 31    │       │       │
│      │       │ s3/z₁ │       │       │       │       │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│


│                            červen                            │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│      │   Po  │   Út  │   St  │   Čt  │   Pá  │   So  │   Ne  │
├─────▻│◅──────│◅──────│◅──────│◅──────│◅──────│◅──────│◅──────│
│      │       │       │       │       │       │ 1     │ 2     │
│      │       │       │       │       │       │       │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│      │ 3     │ 4     │ 5     │ 6     │ 7     │ 8     │ 9     │
│      │       │ s3/op │       │       │       │       │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│      │ 10    │ 11    │ 12    │ 13    │ 14    │ 15    │ 16    │
│      │       │ s3/z₂ │       │ test  │       │       │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│      │ 17    │ 18    │ 19    │ 20    │ 21    │ 22    │ 23    │
│      │       │ test  │       │ test  │       │       │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│
│      │ 24    │ 25    │ 26    │ 27    │ 28    │ 29    │ 30    │
│      │       │ test  │       │ test  │       │       │       │
│┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│┄┄┄┄┄┄┄│

## Hodnocení

Abyste předmět úspěšně ukončili, musíte v «každém bloku¹» získat «60
bodů». Žádné další požadavky nemáme.

Výsledná známka závisí na celkovém součtu bodů (splníte-li
potřebných 4×60 bodů, automaticky získáte známku alespoň E). Hodnota
ve sloupci „předběžné minimum“ danou známku zaručuje – na konci
semestru se hranice ještě mohou posunout směrem dolů tak, aby
výsledná stupnice přibližně odpovídala očekávané distribuci dle
ECTS.²

│ známka  │ předběžné minimum │ po vyhodnocení semestru │
├─────────│───────────────────│─────────────────────────┤
│    A    │               420 │      90. percentil + 75 │
│    B    │               360 │      65. percentil + 75 │
│    C    │               310 │      35. percentil + 75 │
│    D    │               270 │      10. percentil + 75 │
│    E    │               240 │                     240 │

Body lze získat mnoha různými způsoby (přesnější podmínky naleznete
v následujících sekcích této kapitoly). V blocích 1-3 (probíhají
během semestru) jsou to:

 • za každou úspěšně odevzdanou přípravu «1» bod (max. 6 bodů každý
   týden, nebo «24/blok»),
 • za každou přípravu, která projde „verity“ testy navíc «0,5» bodu
   (max. 3 body každý týden, nebo «12/blok»),
 • za účast³ na cvičení získáte 3 body (max. tedy «12/blok»),
 • za aktivitu ve cvičení 3 body (max. tedy «12/blok»).

Za přípravy a cvičení lze tedy získat teoretické maximum «60» bodů.
Dále můžete získat:

 • «10» bodů za úspěšně vyřešený příklad ze sady domácích úloh
   (celkem vždy «60/blok»).

V blocích 2-4 navíc můžete získat body za kvalitu řešení příkladů ze
sady úloh předchozího bloku:

 • za kvalitu kódu max. «5» bodů za příklad (celkem «30/blok»).

Konečně blok 4, který patří do zkouškového období, nemá ani cvičení
ani sadu domácích úloh. Krom bodů za kvalitu kódu ze třetí sady lze
získat:

 • «15» bodů za každý zkouškový příklad (celkem «90/blok»).

Celkově tedy potřebujete:

 • blok 1: «60/120» bodů,
 • blok 2: «60/150» bodů,
 • blok 3: «60/150» bodů,
 • blok 4: «60/120» bodů (neplatí pro ukončení zápočtem).

¹ Máte-li předmět ukončen zápočtem, čtvrtý blok a tedy ani závěrečný
  test pro Vás není relevantní. Platí požadavek na 3×60 bodů z bloků
  v semestru.

² Percentil budeme počítat z bodů v semestru (první tři bloky)
  a bude brát do úvahy všechny studenty, bez ohledu na ukončení,
  kteří splnili tyto tři bloky (tzn. mají potřebné minimum 3×60
  bodů).

³ V případě, že jste «řádně omluveni» v ISu, nebo Vaše cvičení
  «odpadlo» (např. padlo na státní svátek), můžete body za účast
  získat buď náhradou v jiné skupině (pro státní svátky dostanete
  instrukce mailem, individuální případy si domluvte s cvičícími
  obou dotčených skupin). Nemůžete-li účast nahradit takto,
  «domluvte se» se svým cvičícím (v tomto případě lze i mailem) na
  vypracování 3 rozšířených příkladů ze sbírky (přesné detaily Vám
  sdělí cvičící podle konkrétní situace). Neomluvenou neúčast lze
  nahrazovat «pouze» v jiné skupině a to max. 1–2× za semestr.

## Přípravy

Jak již bylo zmíněno, chcete-li se naučit programovat, musíte
programování věnovat nemalé množství času, a navíc musí být tento
čas rozložen do delších období – semestr nelze v žádném případě
doběhnout tím, že budete týden programovat 12 hodin denně, i když to
možná pokryje potřebný počet hodin. Proto od Vás budeme chtít,
abyste každý týden odevzdali několik vyřešených příkladů z této
sbírky. Tento požadavek má ještě jeden důvod: chceme, abyste vždy
v době cvičení už měli látku každý samostatně nastudovanou, abychom
mohli řešit zajímavé problémy, nikoliv opakovat základní pojmy.

Také Vás prosíme, abyste příklady, které plánujete odevzdat, řešili
vždy samostatně: případnou zakázanou spolupráci budeme trestat (viz
také konec této kapitoly).

### Odevzdání

Každý příklad obsahuje základní sadu testů. To, že Vám tyto testy
prochází, je jediné kritérium pro zisk základních bodů za odevzdání
příprav. Poté, co příklady odevzdáte, budou «tytéž testy» na Vašem
řešení automaticky spuštěny, a jejich výsledek Vám bude zapsán do
poznámkového bloku. Smyslem tohoto opatření je zamezit případům, kdy
omylem odevzdáte nesprávné, nebo jinak nevyhovující řešení, aniž
byste o tom věděli. Velmi silně Vám proto doporučujeme odevzdávat
s určitým předstihem, abyste případné nesrovnalosti měli ještě čas
vyřešit. Krom základních („sanity“) testů pak ve čtvrtek o 23:59 a
znovu v sobotu o 23:59 (těsně po konci odevzdávání) spustíme
«rozšířenou» sadu testů („verity“).

Za každý odevzdaný příklad, který splnil «základní» („sanity“) testy
získáváte jeden bod. Za příklad, který navíc splnil «rozšířené»
testy získáte dalšího 0,5 bodu (tzn. celkem 1,5 bodu). Výsledky
testů naleznete v «poznámkovém bloku» v informačním systému.

Příklady můžete odevzdávat:

 1. do «odevzdávárny» s názvem ‹NN› v ISu (např. ‹01›),
 2. příkazem ‹pb161 submit› ve složce ‹~/pb161/NN›.

Podrobnější instrukce naleznete v kapitole T (technické informace,
soubory ‹00/t*›).

Termíny pro odevzdání příprav k jednotlivým kapitolám jsou shrnuty
v přehledovém kalendáři v části A.1 takto:

 • „01/v“ – předběžné (čtvrteční) verity testy pro příklady z první
   kapitoly,
 • „01/p“ – poslední (sobotní) termín odevzdání příprav z 1.
   kapitoly,
 • analogicky pro další kapitoly.

## Cvičení

Těžiště tohoto předmětu je jednoznačně v samostatné domácí práci –
učit se programovat znamená zejména hodně programovat. Společná
cvičení sice nemohou tuto práci nahradit, mohou Vám ale přesto
v lecčem pomoct. Smyslem cvičení je:

 1. analyzovat problémy, na které jste při samostatné domácí práci
    narazili, a zejména prodiskutovat, jak je vyřešit,
 2. řešit programátorské problémy společně (s cvičícím, ve dvojici,
    ve skupině) – nahlédnout jak o programech a programování uvažují
    ostatní a užitečné prvky si osvojit.

Cvičení je rozděleno na dva podobně dlouhé segmenty, které
odpovídají těmto bodům. První část probíhá přibližně takto:

 • cvičící vybere ty z Vámi odevzdaných příprav, které se mu zdají
   něčím zajímavé – ať už v pozitivním, nebo negativním smyslu,
   
   ◦ řešení bude «anonymně» promítat na plátno a u každého otevře
     diskusi o tom, čím je zajímavé;
   ◦ Vaším úkolem je aktivně se do této diskuse zapojit (můžete se
     například ptát proč je daná věc dobře nebo špatně a jak by se
     udělala lépe, vyjádřit svůj názor, odpovídat na dotazy
     cvičícího),
   ◦ k promítnutému řešení se můžete přihlásit a ostatním přiblížit,
     proč je napsané tak jak je, nebo klidně i rozporovat případnou
     kritiku (není to ale vůbec nutné),
   
 • dále podobným způsobem vybere vzájemné (peer) recenze, které jste
   v předchozím týdnu psali, a stručně je s Vámi prodiskutuje
   (celkovou strukturu recenze, proč je který komentář dobrý nebo
   nikoliv, jestli nějaký komentář chybí, atp.) – opět se můžete
   (resp. byste se měli) zapojovat,
 • na Vaši žádost lze ve cvičení analogicky probrat «neúšpěšná»
   řešení příkladů (a to jak příprav, tak příkladů z uzavřených
   sad).

Druhá část cvičení je variabilnější, ale bude se vždy točit kolem
bodů za aktivitu (každý týden můžete za aktivitu získat maximálně 3
body).

Ve čtvrtém, osmém a dvanáctém týdnu proběhnou „vnitrosemestrálky“
kde budete řešit samostatně jeden příklad ze sbírky, bez možnosti
hledat na internetu – tak, jak to bude na závěrečném testu; každé
úspěšné řešení (tzn. takové, které splní verity testy) získá ony 3
body za aktivitu pro daný týden.

V ostatních týdnech budete ve druhém segmentu kombinovat různé
aktivity, které budou postavené na příkladech typu ‹r› z aktuální
kapitoly (které konkrétní příklady budete ve cvičení řešit vybere
cvičící, může ale samozřejmě vzít v potaz Vaše preference):

 1. Můžete se přihlásit k řešení příkladu na plátně, kdy primárně
    vymýšlíte řešení Vy, ale zbytek třídy Vám bude podle potřeby
    radit, nebo se ptát co/jak/proč se v řešení děje. U jednodušších
    příkladů se od Vás bude také očekávat, že jako součást řešení
    doplníte testy.
 2. Cvičící Vám může zadat práci ve dvojicích – první dvojice, která
    se dopracuje k funkčnímu řešení získá možnost své řešení
    předvést zbytku třídy – vysvětlit jak a proč funguje, odpovědět
    na případné dotazy, opravit chyby, které v řešení publikum
    najde, atp. – a získat tak body za aktivitu. Získané 3 body
    budou rozděleny rovným dílem mezi vítězné řešitele.
 3. příklad můžete také řešit společně jako skupina – takto
    vymyšlený kód bude zapisovat cvičící (body za aktivitu se
    v tomto případě neudělují).

## Sady domácích úloh

Ke každému bloku patří sada 6 domácích úloh, které tvoří významnou
část hodnocení předmětu. Na úspěšné odevzdání každé domácí úlohy
budete mít 12 pokusů rozložených do 4 týdnů odpovídajícího bloku
cvičení. Odevzdávání bude otevřeno vždy v 0:00 prvního dne bloku
(tzn. 24h před prvním spuštěním verity testů).

Termíny odevzdání (vyhodnocení verity testů) jsou vždy v pondělí,
středu a pátek v 23:59 – vyznačeno jako s1/1–12, s2/1–12 a s3/1–12
v přehledovém kalendáři v části A.1.

### Odevzdávání

Součástí každého zadání je jeden zdrojový soubor (kostra), do
kterého své řešení vepíšete. Vypracované příklady lze pak odevzdávat
stejně jako přípravy:

 1. do «odevzdávárny» s názvem ‹sN_úkol› v ISu (např. ‹s1_a_queens›),
 2. příkazem ‹pb161 submit sN_úkol› ve složce ‹~/pb161/sN›, např.
    ‹pb161 submit s1_a_queens›.

Podrobnější instrukce naleznete opět v kapitole T.

### Vyhodnocení

Vyhodnocení Vašich řešení probíhá ve třech fázích, a s každou z nich
je spjata sada automatických testů. Tyto sady jsou:

 • „syntax“ – kontroluje, že odevzdaný program je syntakticky
   správně, lze jej přeložit a prochází základními statickými
   kontrolami,
 • „sanity“ – kontroluje, že odevzdaný program se chová „rozumně“ na
   jednoduchých případech vstupu; tyto testy jsou rozsahem a stylem
   podobné těm, které máte přiložené k příkladům ve cvičení,
 • „verity“ – důkladně kontrolují správnost řešení, včetně složitých
   vstupů a okrajových případů a kontroly paměťových chyb.

Fáze na sebe navazují v tom smyslu, že nesplníte-li testy v některé
fázi, žádná další se už (pro dané odevzdání) nespustí. Pro splnění
domácí úlohy je klíčová fáze „verity“, za kterou jsou Vám uděleny
body. Časový plán vyhodnocení fází je následovný:

 • kontrola „syntax“ se provede obratem (do cca 5 minut od
   odevzdání),
 • kontrola „sanity“ každých 6 hodin počínaje půlnocí (tzn. 0:00,
   6:00, 12:00, 18:00),
 • kontrola „verity“ se provede v pondělí, středu a pátek ve 23:59
   (dle tabulky uvedené výše).

Vyhodnoceno je vždy pouze nejnovější odevzdání, a každé odevzdání je
vyhodnoceno v každé fázi nejvýše jednou. Výsledky naleznete
v poznámkových blocích v ISu (každá úloha v samostatném bloku),
případně je získáte příkazem ‹pb161 status›.

### Bodování

Za každý domácí úkol, ve kterém Vaše odevzdání v příslušném termínu
splní testy „verity“, získáte 10 bodů.

Za stejný úkol máte dále možnost získat body za kvalitu kódu, a to
vždy v hodnotě max. 5 bodů. Body za kvalitu se počítají v bloku, «ve
kterém byly uděleny», tzn. body za kvalitu ze «sady 1» se započtou
do «bloku 2».

Maximální bodový zisk za jednotlivé sady:

 • sada 1: 60 za funkčnost v bloku 1 + 30 za kvalitu v bloku 2,
 • sada 2: 60 za funkčnost v bloku 2 + 30 za kvalitu v bloku 3,
 • sada 3: 60 za funkčnost v bloku 3 + 30 za kvalitu v bloku 4
   («zkouškovém»).

### Hodnocení kvality kódu

Automatické testy ověřují «správnost» vašich programů (do takové
míry, jak je to praktické – ani nejpřísnější testy nemůžou zaručit,
že máte program zcela správně). Správnost ale není jediné kritérium,
podle kterého lze programy hodnotit: podobně důležité je, aby byl
program «čitelný». Programy totiž mimo jiné slouží ke komunikaci
myšlenek lidem – dobře napsaný a správně okomentovaný kód by měl
čtenáři sdělit, jaký řeší problém, jak toto řešení funguje a
u obojího objasnit «proč».

Je Vám asi jasné, že čitelnost programu člověkem může hodnotit pouze
člověk: proto si každý Váš «úspěšně» vyřešený domácí úkol přečte
opravující a své postřehy Vám sdělí. Přitom zároveň Váš kód
oznámkuje podle kritérií podrobněji rozepsaných v kapitole Z.
Tato kritéria aplikujeme při známkování takto:

 • hodnocení A dostane takové řešení, které jasně popisuje řešení
   zadaného problému, je správně dekomponované na podproblémy, je
   zapsáno bez zbytečného opakování, a používá správné abstrakce,
   algoritmy a datové struktury,
   
 • hodnocení B dostane program, který má výrazné nedostatky v jedné,
   nebo nezanedbatelné nedostatky ve dvou oblastech výše zmíněných,
   například:
   
   ◦ je relativně dobře dekomponovaný a zbytečně se neopakuje, ale
     používá nevhodný algoritmus nebo datovou strukturu a není
     zapsán příliš přehledně,
   
   ◦ používá optimální algoritmus a datové struktury a je dobře
     dekomponovaný, ale lokálně opakuje tentýž kód s drobnými
     obměnami, a občas používá zavádějící nebo jinak nevhodná
     jména podprogramů, proměnných atp.,
   
   ◦ jinak dobrý program, který používá zcela nevhodný
     algoritmus, «nebo» velmi špatně pojmenované proměnné, «nebo» je
     zapsaný na dvě obrazovky úplně bez dekompozice,
   
 • hodnocení X dostanou programy, u kterých jste se dobrovolně
   vzdali hodnocení (a to jasně formulovaným komentářem «na začátku
   souboru», např. „Vzdávám se hodnocení.“),
   
 • hodnocení C dostanou všechny ostatní programy, zejména ty, které
   kombinují dvě a více výrazné chyby zmiňované výše.

Známky Vám budou zapsány druhé úterý následujícího bloku.
Dostanete-li známku B nebo C, budete mít možnost svoje řešení
ještě zlepšit, odevzdat znovu, a známku si tak opravit:

 • na opravu budete mít týden,
 • na opraveném programu nesmí selhat verity testy,
 • testy budou nadále probíhat se stejnou kadencí jako během řádné
   doby k vypracování (pondělí, středa, pátek o 23:59).

Bude-li opravující s vylepšeným programem spokojen, výslednou známku
Vám upraví.

Termíny, které se vážou k hodnocení kvality, jsou vždy v úterý a
jsou vyznačené v přehledovém kalendáři v části A.1 takto:

 • „s1/z₁“ – obdržíte známky za první sadu,
 • „s1/op“ – termín pro odevzdání opravených řešení 1. sady,
 • „s1/z₂“ – výsledné známky za první sadu,
 • analogicky pro s2 a s3.

Jednotlivé «výsledné» známky se promítnou do bodového hodnocení
úkolu následovně:

 • známka «A» Vám vynese «5 bodů»,
 • známka «B» pak «2 body»,
 • známka «X» žádné body neskýtá,
 • známka «C» je hodnocena «-1 bodem».

Samotné body za funkcionalitu se při opravě kvality již nijak
nemění.

### Neúspěšná řešení

Příklady, které se Vám nepodaří vyřešit kompletně (tzn. tak, aby na
nich uspěla kontrola „verity“) nebudeme hodnotit. Nicméně může
nastat situace, kdy byste potřebovali na „téměř hotové“ řešení
zpětnou vazbu, např. proto, že se Vám nepodařilo zjistit, proč
nefunguje.

Taková řešení můžou být předmětem společné analýzy ve cvičení,
v podobném duchu jako probíhá rozprava kolem odevzdaných příprav
(samozřejmě až poté, co pro danou sadu skončí odevzdávání). Máte-li
zájem takto rozebrat své řešení, domluvte se, ideálně s předstihem,
se svým cvičícím. To, že jste autorem, zůstává mezi cvičícím a Vámi
– Vaši spolužáci to nemusí vědět (ke kódu se samozřejmě můžete
v rámci debaty přihlásit, uznáte-li to za vhodné). Stejná pravidla
platí také pro nedořešené přípravy (musíte je ale odevzdat).

Tento mechanismus je omezen prostorem ve cvičení – nemůžeme zaručit,
že v případě velkého zájmu dojde na všechny (v takovém případě
cvičící vybere ta řešení, která bude považovat za přínosnější pro
skupinu – je tedy možné, že i když se na Vaše konkrétní řešení
nedostane, budete ve cvičení analyzovat podobný problém v řešení
někoho jiného).

## Vzájemné recenze

Jednou z možností, jak získat body za aktivitu, jsou vzájemné (peer)
recenze. Smyslem této aktivity je získat praxi ve čtení a hodnocení
cizího kódu. Možnost psát tyto recenze se váže na vlastní úspěšné
vypracování téhož příkladu.

Příklad: odevzdáte-li ve druhém týdnu 4 přípravy, z toho u třech
splníte testy „verity“ (řekněme ‹p1›, ‹p2›, ‹p5›), ve třetím týdnu
dostanete po jednom řešení těchto příkladů (tzn. budete mít možnost
recenzovat po jedné instanci ‹02/p1›, ‹02/p2› a ‹02/p5›). Termín pro
odevzdání recenzí na přípravy z druhé kapitoly je shodný s termínem
pro odevzdání příprav třetí kapitoly (tzn. sobotní půlnoc).

Vypracování těchto recenzí je dobrovolné. Za každou vypracovanou
recenzi získáte jeden bod za aktivitu, počítaný v týdnu, kdy jste
recenze psali (v uvedeném příkladu by to tedy bylo ve třetím týdnu
semestru, tedy do stejné „kolonky“ jako body za příklady ‹02/r›).

Udělení bodů je podmíněno smysluplným obsahem – «nestačí» napsat
„nemám co dodat“ nebo „není zde co komentovat“. Je-li řešení dobré,
napište «proč» je dobré (viz též níže). Vámi odevzdané recenze si
přečte Váš cvičící a některé z nich může vybrat k diskusi ve cvičení
(v dalším týdnu), v podobném duchu jako přípravy samotné.

«Pozor», v jednom týdnu lze získat maximálně «3 body» za aktivitu,
bez ohledu na jejich zdroj (recenze, vypracování příkladu u tabule,
atp.). Toto omezení není dotčeno ani v případě, kdy dostanete
k vypracování více než 3 příklady (můžete si ale vybrat, které
z nich chcete recenzovat).

### Jak recenze psát

Jak recenze vyzvednout a odevzdat je blíže popsáno v kapitole T.
Své komentáře vkládejte přímo do vyzvednutých zdrojových souborů.
Komentáře můžete psát česky (slovensky) nebo anglicky, volba je na
Vás. Komentáře by měly být stručné, ale užitečné – Vaším hlavním
cílem by mělo být pomoct adresátovi naučit se lépe programovat.

Snažte se aplikovat kritéria a doporučení z předchozí sekce (nejlépe
na ně přímo odkázat, např. „tuto proměnnou by šlo jistě pojmenovat
lépe (viz doporučení 2.b)“). Nebojte se ani vyzvednout pozitiva
(můžete zde také odkázat doporučení, máte-li například za to, že je
obzvlášť pěkně uplatněné) nebo poznamenat, když jste se při čtení
kódu sami něco naučili.

Komentáře vkládejte vždy «před» komentovaný celek, a držte se podle
možnosti tohoto vzoru (použití ‹**› pomáhá odlišit původní komentáře
autora od poznámek recenzenta):

    /** A short, one-line remark. **/

U víceřádkových komentářů:

    /** A longer comment, which should be wrapped to 80 columns or
     ** less, and where each line should start with the ** marker.
     ** It is okay to end the comment on the last line of text like
     ** this. **/

Při vkládání komentářů «neměňte» existující řádky (zejména se
ujistěte, že máte vypnuté automatické formátování, editujete-li
zdrojový kód v nějakém IDE). Jediné povolená operace jsou:

 • vložení nových řádků (prázdných nebo s komentářem), nebo
 • doplnění komentáře na stávající «prázdný» řádek.

## Závěrečný programovací test

Zkouškové období tvoří pomyslný 4. blok a platí zde stejné kritérium
jako pro všechny ostatní bloky: musíte získat alespoň 60 bodů.
Závěrečný test:

 • proběhne v počítačové učebně bez přístupu k internetu nebo
   vlastním materiálům,
 • k dispozici bude tato sbírka (bez vzorových řešení příkladů typu
   ‹e› a ‹r›), skripta PB152 a manuálové stránky (příkaz ‹man›),
 • budete moct používat textový editor nebo vývojové prostředí VS
   Code, překladač jazyka C (‹gcc› a/nebo ‹clang›) a nástroje
   ‹valgrind› a ‹gdb›.

 • proběhne v počítačové učebně bez přístupu k internetu nebo
   vlastním materiálům,
 • k dispozici budou oficiální studijní materiály:
   ◦ tato sbírka (bez vzorových řešení příkladů typu ‹e› a ‹r›) a
   ◦ offline kopie příručky ‹cppreference› (bez fulltextového
     vyhledávání),
 • budete moct používat textový editor nebo vývojové prostředí VS
   Code, překladače ‹g++› a ‹clang›, nástroj ‹clang-tidy› a nástroje
   ‹valgrind› a ‹gdb›.

Na vypracování praktické části budete mít 4 hodiny čistého času, a
bude sestávat ze šesti příkladů, které budou hodnoceny automatickými
testy, s maximálním ziskem 90 bodů. Příklady jsou hodnoceny binárně
(tzn. příklad je uznán za plný počet bodů, nebo uznán není). Kvalita
kódu hodnocena nebude, ani nebudeme řešení kontrolovat nástrojem
‹clang-tidy›. Příklady budou na stejné úrovni obtížnosti jako
příklady typu ‹p›/‹r›/‹v› ze sbírky.

Během zkoušky můžete kdykoliv odevzdat (na počet odevzdání není
žádný konkrétní limit) a vždy dostanete zpět výsledek testů syntaxe
a sanity. Součástí zadání bude navíc soubor ‹tokens.txt›, kde
naleznete 4 kódy. Každý z nich lze použít nejvýše jednou (vložením
do komentáře do jednoho z příkladů), a každé použití kódu odhalí
výsledek verity testu pro ten soubor, do kterého byl vložen. Toto se
projeví pouze při prvním odevzdání s vloženým kódem, v dalších
odevzdáních bude tento kód ignorován (bez ohledu na soubor, do
kterého bude vložen).

Zkouška proběhne až po vyhodnocení recenzí za třetí blok (tzn. ve
druhé polovině zkouškového období). Plánované termíny¹ jsou tyto
(žádné další vypsané nebudou):

 • čtvrtek 13.6. 9:00–13:00, 14:00–18:00,
 • čtvrtek 20.6. 9:00–13:00, 14:00–18:00,
 • čtvrtek 27.6. 9:00–13:00, 14:00–18:00.

### Vnitrosemestrálky

V posledním týdnu každého bloku, tedy

 • cvičení 4 (18.-22. března),
 • cvičení 8 (15.-19. dubna),
 • cvičení 12 (13.-17. května),

proběhne v rámci cvičení programovací test na 40 minut. Tyto testy
budou probíhat za stejných podmínek, jako výše popsaný závěrečný
test (slouží tedy mimo jiné jako příprava na něj). Řešit budete vždy
ale pouze jeden příklad, za který můžete získat 3 body, které se
počítají jako body za aktivitu v tomto cvičení.

¹ Může se stát, že termíny budeme z technických nebo organizačních
  důvodů posunout na jiný den nebo hodinu. V takovém případě Vám
  samozřejmě změnu s dostatečným předstihem oznámíme.

## Opisování

Na všech zadaných problémech pracujte prosím zcela samostatně – toto
se týká jak příkladů ze sbírky, které budete odevzdávat, tak
domácích úloh ze sad. To samozřejmě neznamená, že Vám zakazujeme
společně studovat a vzájemně si pomáhat látku pochopit: k tomuto
účelu můžete využít všechny zbývající příklady ve sbírce (tedy ty,
které nebude ani jeden z Vás odevzdávat), a samozřejmě nepřeberné
množství příkladů a cvičení, které jsou k dispozici online.

Příklady, které odevzdáváte, slouží ke kontrole, že látce skutečně
rozumíte, a že dokážete nastudované principy prakticky aplikovat.
Tato kontrola je pro Váš pokrok naprosto klíčová – je velice snadné
získat pasivním studiem (čtením, posloucháním přednášek, studiem již
vypracovaných příkladů) pocit, že něčemu rozumíte. Dokud ale sami
nenapíšete na dané téma několik programů, jedná se pravděpodobně
skutečně pouze o pocit.

Abyste nebyli ve zbytečném pokušení kontroly obcházet, nedovolenou
spolupráci budeme relativně přísně trestat. Za každý prohřešek Vám
bude strženo «v každé instanci» (jeden týden příprav se počítá jako
jedna instance, příklady ze sad se počítají každý samostatně):

 • 1/2 bodů získaných (ze všech příprav v dotčeném týdnu, nebo za
   jednotlivý příklad ze sady),
 • 10 bodů z hodnocení bloku, do kterého opsaný příklad patří,
 • 10 bodů (navíc k předchozím 10) z celkového hodnocení.

Opíšete-li tedy například 2 přípravy ve druhém týdnu a:

 • Váš celkový zisk za přípravy v tomto týdnu je 4,5 bodu,
 • Váš celkový zisk za první blok je 65 bodů,

jste «automaticky hodnoceni známkou X» (65 - 2,25 - 10 je méně než
potřebných 60 bodů). Podobně s příkladem z první sady (65 - 5 - 10),
atd. Máte-li v bloku bodů dostatek (např. 80 - 5 - 10 > 60), ve
studiu předmětu pokračujete, ale započte se Vám ještě navíc
penalizace 10 bodů do celkové známky. Přestává pro Vás proto platit
pravidlo, že 4 splněné bloky jsou automaticky E nebo lepší.

V situaci, kdy:

 • za bloky máte před penalizací 77, 62, 61, 64,
 • v prvním bloku jste opsali domácí úkol,

budete penalizováni:

 • v prvním bloku 10 + 5, tzn. bodové zisky za bloky budou efektivně
   62, 62, 61, 64,
 • v celkovém hodnocení 10, tzn. celkový zisk 62 + 62 + 61 + 64 - 10
   = 239, a budete tedy hodnoceni známkou «F».

To, jestli jste příklad řešili společně, nebo jej někdo vyřešil
samostatně, a poté poskytl své řešení někomu dalšímu, není pro účely
kontroly opisování důležité. Všechny „verze“ řešení odvozené ze
společného základu budou penalizovány stejně. Taktéž «zveřejnění
řešení» budeme chápat jako pokus o podvod, a budeme jej trestat, bez
ohledu na to, jestli někdo stejné řešení odevzdá, nebo nikoliv.

Podotýkáme ještě, že kontrola opisování «nespadá» do desetidenní
lhůty pro hodnocení průběžných kontrol. Budeme se sice snažit
opisování kontrolovat co nejdříve, ale odevzdáte-li opsaný příklad,
můžete být bodově penalizováni kdykoliv (tedy i dodatečně, a to až
do konce zkouškového období).

